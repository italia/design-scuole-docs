.. _ricerca-quantitativa:

Ricerca quantitativa
====================

Il Ministero per l’Istruzione ha condotto, a partire da marzo 2022, una nuova attività di ricerca quantitativa sull’utilizzo dei siti web scolastici, grazie alla somministrazione di un questionario dedicato a personale scolastico, genitori e studenti di 51 scuole italiane, rappresentative dell’intero territorio nazionale, per un totale di 3.656 questionari restituiti.

La ricerca iniziale, alla base della progettazione del modello di sito per le scuole, è stata condotta nel 2018 con una metodologia basata sulle interviste a campione online (sistema CAWI), per un totale di 2.001 interviste, suddivise fra studenti, genitori e operatori della scuola.

La ricerca ha coinvolto gli utenti dei portali scolastici, all'interno
delle scuole primarie e secondarie di primo e secondo grado presenti sul
territorio italiano. I risultati mostrano uno scenario complessivamente
positivo sull'uso del digitale, in cui, tuttavia, è possibile
identificare aree di ulteriore miglioramento.

Consulta nel dettaglio i `risultati della ricerca
quantitativa del 2018 (PDF 1.5KB) <https://designers.italia.it/files/resources/modelli/scuole/ricerca/Scuole-RicercaQuantitativa.pdf>`__


.. admonition:: deepening
   :class: admonition-deepening admonition-display-page name-deepening
   :name: approfondimento

   **Abitudini e livello di digitalizzazione**                           
                                                                         
   Il primo compito della ricerca è stato quello di offrire una          
   panoramica sulle abitudini di utilizzo del digitale. Analizzando i    
   diversi gruppi coinvolti (personale scolastico, genitori e studenti)  
   in base agli ordini scolastici di appartenenza, è possibile notare    
   un'elevata frequenza di connessioni a Internet, che nella grande      
   maggioranza dei casi si concretizza in collegamenti ripetuti durante  
   l'arco di una stessa giornata. Complice la grande diffusione degli    
   smartphone, infatti, dichiarano di connettersi a Internet più volte   
   al giorno rispettivamente l'81,3% del campione complessivo di addetti 
   al settore scolastico, il 69,7% di quello dei genitori e l'80,8%      
   degli studenti.                                                       
                                                                         
   Restringendo l'attenzione sui tipi di dispositivo usati, lo           
   smartphone rappresenta uno strumento indispensabile. Ci sono tuttavia 
   alcune differenze significative tra i gruppi e, in particolare, lungo 
   il segmento degli operatori scolastici, che, specie nel caso delle    
   scuole secondarie di secondo grado (88,5%) affermano un più elevato   
   uso del computer. Più corpose, rispetto a genitori e studenti, anche  
   le percentuali relative all'uso del tablet, pari all'interno di       
   questo segmento al 51,9% dei rispondenti totali. Lo stesso dato       
   raggiunge il 62,2% tra gli operatori delle scuole superiori. Con ogni 
   probabilità, questi risultati sono legati a esigenze di tipo          
   professionale, che trovano nell'uso di computer e tablet una maggior  
   facilità di fruizione e raggiungimento degli obiettivi lavorativi.    
                                                                         
   L'analisi delle attività svolte su Internet evidenzia come, a         
   un'ampia diffusione dei dispositivi non corrisponda, nella maggior    
   parte dei casi, una stessa diffusione di competenze digitali. In      
   particolare tra operatori scolastici e genitori, queste sono spesso   
   limitate a poche funzioni di tipo basilare:                           
                                                                         
   -  gestire la posta elettronica (personale scolastico: 93,8%;         
      Genitori: 77,4%),                                                  
                                                                         
   -  cercare notizie, contenuti o informazioni (personale scolastico:   
      93,3%; Genitori: 80,9%),                                           
                                                                         
   -  comunicare e inviare messaggi (personale scolastico: 78,3%;        
      Genitori: 75,9%).                                                  
                                                                         
   Sono queste le funzioni che, in modo diffuso, affermano di svolgere   
   abitualmente i due gruppi. Le attività che prevedono un maggiore      
   grado di confidenza con gli strumenti (per esempio la consultazione   
   di servizi bancari o finanziari o la lettura di riviste e testate     
   online) sono svolte, invece, da un numero limitato di persone. Le     
   percentuali si riducono progressivamente in base alla complessità     
   dell'operazione.                                                      
                                                                         
   Come atteso, le percentuali relative agli studenti risultano diverse, 
   con una maggiore varietà di attività svolte e maggiori esigenze di    
   socializzazione: accanto a finalità comunicative racchiuse nell'uso   
   di strumenti come WhatsApp (75,7%) o l'uso dei social network         
   (70,8%), gli studenti riferiscono un diffuso uso di programmi per     
   ascoltare musica o guardare film/video (71,9%), oltre a ricercare     
   notizie ed informazioni (69,6%). Vista la giovane età non sono        
   marginali, inoltre, le percentuali relative a quanti acquistano o     
   vendono beni online (32,6%) o scaricano software e programmi diversi  
   da quelli dedicati a scopi ludici (22,3%).                            
                                                                         
   **Ruolo dello smartphone**                                                   
                                                                         
   Restringendo l'analisi sulla specifica conoscenza e fruizione del     
   sito web scolastico, la ricerca mostra che la quasi totalità dei      
   gruppi sono a conoscenza dell'esistenza di un portale della scuola.   
                                                                         
   A presentare qualche -comprensibile- differenza sono, invece, i dati  
   relativi alla frequenza di connessione, che rimandano a una maggiore  
   consultazione del sito da parte del personale scolastico. In questo   
   caso, le necessità legate alle attività lavorative rendono necessario 
   per questo specifico gruppo una consultazione giornaliera, spesso     
   ripetuta nel corso della giornata: raggiunge il 68,3% la somma di     
   quanti, all'interno del campione scolastico totale, affermano di      
   collegarsi al portale scolastico almeno una volta al giorno; di       
   questi, il 28,2% afferma di collegarsi più volte (la percentuale      
   raggiunge il 38,6% tra le scuole secondarie di secondo grado). I dati 
   subiscono, invece, una evidente contrazione tra i genitori e gli      
   studenti.                                                             
                                                                         
   Spostando l'attenzione sui tipi di dispositivo usati per il           
   collegamento al sito scolastico, i dati confermano le tendenze già    
   precedentemente individuate, ponendo in evidenza un più ampio uso di  
   computer (totale campione: 57,7%) e tablet (totale campione: 20,9%)   
   da parte del personale scolastico, a cui si contrappone un più        
   radicale utilizzo dello smartphone da parte degli studenti (totale    
   campione: 70%) e da parte dei genitori (totale campione: 42,8%),      
   sebbene in quest'ultimo caso resti comunque rilevante la percentuale  
   di quanti fruiscono del sito scolastico anche attraverso un computer. 
                                                                         
   Accanto a più fisiologiche ragioni generazionali, che sicuramente     
   giustificano le differenze sulla preferenza dei dispositivi           
   all'interno dei singoli gruppi, è, tuttavia, opportuno fare alcune e  
   più specifiche riflessioni sulle diverse finalità di utilizzo del     
   sito da parte di ogni segmento:                                       
                                                                         
   -  genitori e studenti usano il sito scolastico per cercare           
      informazioni (accanto ad una centrale attività di aggiornamento    
      sui voti e sull'andamento scolastico, i due target affermano di    
      collegarsi al sito principalmente per la ricerca di informazioni e 
      notizie riguardanti la scuola, le attività svolte e i materiali    
      relativi alle lezioni e ai programmi),                             
                                                                         
   -  gli operatori scolastici usano il sito per scopi tecnici o         
      operativi (disbrigo di pratiche burocratiche, aggiornamenti dei    
      registri e preparazione di materiali). In questo caso risulta      
      probabilmente più agevole l'uso di un pc o di un tablet, rispetto  
      a quello di uno smartphone.                                        
                                                                         
   Diventa quindi importante il tema della "responsività": nell'intento di 
   rendere sempre più fruibili gli strumenti web, è necessario offrire   
   una soluzione tecnologica in grado di consentire a tutti i target e,  
   in primo luogo ai primi e principali utilizzatori del portale         
   scolastico, lo svolgimento delle attività in modo trasversale         
   rispetto ai dispositivi. Si tratta di raggiungere, dove possibile,    
   gli obiettivi della cosiddetta *digital customer experience*, che     
   rientra ormai nelle attese implicite degli utenti e che costituisce   
   un parametro chiave nella costituzione dei giudizi di gradimento e    
   della successiva scelta di fruire o meno di uno strumento web.        
