.. _sintesi-dei-principi-guida:

Sintesi dei principi guida
==========================

Il sito della scuola rappresenta funzioni diverse, che possono essere
raggruppate in cinque categorie.

.. _identità-e-orientamento:

Identità e orientamento
-----------------------

Il sito web rappresenta l'identità della scuola. Occorre passare da
un'immagine statica di cosa fa la scuola al racconto della scuola come
un organismo attivo nella comunità locale, in grado di coinvolgere e
indirizzare studenti e famiglie prima, durante e dopo l'iscrizione.

Queste considerazioni hanno permesso di individuare alcuni moduli
fondamentali del sito che servono a questo scopo:

-  La vita della scuola (diario e notizie)

-  L'organizzazione e gli spazi della scuola

-  Open day e presentazione digitale della scuola ai potenziali iscritti

-  Funzionamento dell’istituto scolastico e delle scuole che ne fanno parte

.. _informazione:

Informazione
------------

Il sito dovrebbe essere il principale centro di aggregazione e
smistamento di informazioni sulla vita della scuola, invece che essere
soltanto uno dei tanti canali di comunicazione.

A questo scopo, è necessario che il sito preveda dei moduli per:

-  Creare e visualizzare le circolari, con funzioni di filtro,
   preferiti e presa visione.

-  Gestire il calendario e le scadenze, con funzioni di inserimento
   di nuovi eventi e promemoria per scadenze importanti.

-  Comunicare informazioni sulla didattica, integrando il registro
   elettronico con la possibilità di visualizzare voti e comunicazioni
   scuola-famiglia.

.. _servizi:

Servizi
-------

Il sito dovrebbe permettere di gestire tutti i servizi legati alla
scuola. È necessario passare dalle molteplici modalità di interazione
attuali (con le inevitabili perdite di tempo che ne seguono) a una
presentazione unitaria e a una gestione efficiente di tutti gli scambi
tra scuola e famiglia.

L'idea fondamentale è che la **maggior parte degli scambi deve avvenire 
online**. Per esempio, le autorizzazioni per le gite scolastiche o la
compilazioni di moduli deve essere fatta attraverso il sito.

Anche i **servizi legati alla didattica, compresi quelli legati al diario di
classe e ai risultati scolastici**, devono essere resi accessibili online
seguendo le linee guida di design e rispettando l'identità visiva della scuola
(disponibile nel prototipo). 

La scuola ha bisogno di digitalizzare i propri servizi, spesso ancora legati
alla compilazione di moduli cartacei e affissioni in bacheca:

-  prenotazione dei colloqui con docenti;

-  compilazione e invio di autorizzazioni e deleghe;

-  calendario/diario di classe e richiesta di una giustificazione;

-  libri di testo e zaino digitale;

-  biblioteca;

-  corsi recupero;

-  controllo dell'andamento scolastico;

-  orientamento scolastico e alternanza scuola/lavoro;

C'è poi l'importante tema del **riconoscimento dell'utente** e dei 
**pagamenti**. In questo caso, è possibile sfruttare l'integrazione con le
piattaforme abilitanti (SPID e pagoPA). Ecco alcuni dei casi d'uso
tipici.

-  Iscrizione del figlio alla scuola scelta (SPID).

-  Prenotazione del servizio di trasporto (pagoPA).

-  Prenotazione del servizio di mensa (pagoPA).

-  Richiesta di convenzioni e agevolazioni.

Dal punto di vista dei docenti, anche l'assegnazione di incarichi (per
esempio di supplenza) e la formazione possono essere gestiti attraverso
il sito scolastico, grazie alla creazione di opportuni moduli.

.. _didattica:

Didattica
---------

Il sito è naturalmente il luogo in cui presentare l'offerta didattica
della scuola. Occorre però passare da un semplice elenco di attività
didattiche ed extradidattiche a una ricca raccolta di proposte,
documenti e materiali per la formazione di studenti e insegnanti.

Questo si ottiene prima di tutto con la **chiarezza nell'articolazione
dell'offerta didattica** (corsi, docenti, classi). Inoltre, il sito
dovrebbe permettere la **condivisione di materiali didattici**, in
particolare:

-  permettere di visualizzare la proposta didattica completa;

-  mostrare la descrizione del singolo insegnamento (syllabus);

-  permettere la creazione e la condivisione di schede didattiche su
   diversi argomenti.

Infine, il sito dovrebbe permettere di fruire di tutte le **attività
extra-curricolari** della scuola (attivare nuovi progetti, visualizzare quelli
esistenti, mostrare i risultati delle attività svolte dagli studenti e dai
docenti) ed eventualmente di effettuare pagamenti attraverso la piattaforma
pagoPA.

.. _in-classe:

In classe
---------

Il sito della scuola dovrebbe essere il punto di riferimento per tutto ciò che
riguarda la vita della classe: dall'andamento individuale (voti, note e
pagelle), al calendario/registro della classe (assenze/presenze), fino ai
servizi e ai progetti attivati. Questo richiede capacità di integrazione di
applicativi diversi e di uniformazione dei pattern di user interface.

La sezione comunemente chiamata "registro elettronico" dovrebbe
riflettere l'identità visiva della scuola, essere *responsive* e facile da
navigare. Dovrebbe rispondere a una gamma di bisogni della classe un po'
più ampia di quella attuale, per esempio prevedendo una rubrica della
classe, i link al materiale didattico e ai syllabus ufficiali della
classe.

E dovrebbe essere gestita da famiglie e insegnanti attraverso un'area personale
(un centro notifiche) che comprenda anche tutti gli altri contenuti e servizi
che la scuola eroga (creazione di un centro messaggi e di un’area personale
unica).
